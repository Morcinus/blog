V předchozím postu jsem trochu nastínil problém internetu, trochu jsem popsal ty "méně děsivé" a populární věci o závislostech na TV/hrách/sociálních sítích/internetu.

Řešil jsem hlavně ty povrchní informace, jak o sobě každý může prohlásit "No tak jsem závislák. Vždyť to nic neznamená. Vždyť o nic nejde..". Tentokrát bych se chtěl trochu ponořit na tu opravdu temnou stránku závislosti na internetu (obecně TV/YouTube/sociální sítě/hry budu pro jednoduchost nazývat internetem, ale platí to pro vše). Chtěl bych vám ukázat, jak špatná ta situace reálně je.

### Nikdo nebere závislost na internetu vážně

Tak jo, je na čase trochu nasadit seriózní tvář. Nikdo, ale absolutně nikdo ve společnosti neřeší to, že je velké množství lidí _skutečně závislých_ na internetu. Mám na mysli závislých, že nejsou schopni na den, týden nebo měsíc naprosto přestat. Mám na mysli lidi, kteří i když to zvládnou měsíc vydržet, tak do půl nebo do celého roku mají zase hluboký propad do závislačení. V dnešní době to je opravdu hodně lidí.

Alkohol? Ok. Kouření a drogy? Ok, o tom všem máme povědomí, že se mohou zvrhnout v závislost. Co je ale fucked up je to, že _jakožto společnost_ absolutně nemáme povědomí o tom, jak špatná a vážná je závislost na internetu.

Proč? U každé závislosti máte spektrum, na které se každý může zařadit. Někdo například pije příležitostně a někdo naopak neustále. Problém je, že u internetu jsou _všichni_ těmi příležitostnými uživateli. Kvůli tomu máme také posunutou a zkreslenou představu o tom, kdy je užívání internetu ještě v přijatelné míře. Každý, kdo je pak opravdu závislý má tendenci se zařazovat do těch příležitostných uživatelů a banalizovat celou tuto problematiku.

### Závislé děti a brainwashing

Představte si, že byste dítěti (které má přirozeně mnohem, mnohem menší odolnost vůči návykovým látkám, než dospělí) dali každý den do ruky malou dávku alkoholu nebo nějaké drogy (i klidně jen cukru nebo kafe :D). I kdyby to byly naprosto minimální dávky, během chvilky byste měli před očima závisláka, který bez toho nevydrží ani jeden den.

Proč to zmiňuju? Asi by nikoho nenapadlo místo kakaa dávat tříletému dítěti pořádnou dávku kafe s rumem, ale co takový tablet? Mobil? Počítač? Divili byste se, v kolika letech v dnešní době každé dítě drží tablet a hraje na tom nějakou hru nebo kouká na videa na YouTubu.

Kvůli tomu, že společnost _neskutečně podceňuje_ sílu sociálních sítí a her, si nikdo neuvědomuje, jak obrovské následky to na budoucí generace bude mít.

Jak jsem řešil v minulém postu, když se člověk stane závislým na internetu, jeho mozek je konstantně předávkováván různými látkami a nemá šanci si skutečně odpočinout.

Na základě toho se vyvíjejí různé nemoci a problémy (je jich poměrně hodně - hlavně teda mentální), děti se víc oddělují od reálného světa a ztrácejí schopnosti řešit reálné problémy, komunikovat s ostatními atd. Těch následků je neskutečně moc.

Problém je, že u sociálních sítí, her a internetu jsou všechny ty negativní následky vidět až po delší době. To že má dítě zpomalené myšlení, není schopné řešit problémy v reálném životě, není schopné navazovat zdravé vztahy s ostatníma, se pravděpodobně dozví až v dospělosti, kdy už je really fuckin' pozdě na to, aby tyto problémy _jednoduše_ napravilo (Pořád to jde, ale obtížně).

Co je na tom nejhorší? To dítě za to ani nemůže a nemůže s tím nic dělat. Nikdo nad sebou do dospělosti nemá takovou kontrolu, aby si vědomě odepřelo hry/TV/sociální sítě nebo kafe s rumem. Vždyť se podívejte kolem sebe, ani dospělí lidé to nedokážou (já říkal, že jsou ty internety silný :D).

Čí to je teda chyba? Rodičů! Kvůli tomu, že jsou rodiče neschopní dát dětem skutečně tu pozornost, kterou potřebují na to, aby se dobře vyvinuli. Ale to je zas jiné téma :) Nemluvě o tom, že se to celé zamotává do spirály. Víte proč nemají někteří rodiče čas na své děti? Protože taky tráví čas na TV/internetu/hrách.

### Temná strana závislostí - útěk od reality

Možná, obzvlášť jestli jste opravdu příležitostní uživatelé, si říkáte, co v tom je furt za problém? Tak se občas podívají na video nebo si zahrajou hru.. To je to takový problém?

Ano, je. Tyto závislosti totiž poskytují jakýsi _útěk od reality_, kdy se mozek kompletně soustředí na dané video/posty/hru. Naprosto tím ztratíte představu o reálném světě. To ovšem není nic nového. Stejné pocity zažijete i když jste například s přáteli, když sportujete nebo při nějakém oblíbeném hobby, ovšem v mnohem menším množství.

Útěk od reality je v pořádku, dokud je v _rozumném množství_. Problém je, že když máme neustále po ruce zařízení, co nám umožňuje (1) utéct od reality, (2) dostat okamžitou dávku dopaminu a dalších látek a (3) přímo či nepřímo komunikovat s ostatními nebo simulovat zvyšování sociálního statusu (lajky, komentáře, fotky atd.), tak je neskutečně jednoduché, aby se z tohoto útěku od reality stala rutina a tím i závislost.

Kdykoliv, kdy má pak člověk problém v reálném životě (špatné známky, vztahy, kariéra, zdraví), mozek se přirozeně obrátí k nejjednodušší variantě - _utéct od reality_. TO je ten důvod, proč je například závislost tak nebezpečná.

Představte si (někteří si to ani nemusí představovat, že? :)), že takto utíkáte od reality třeba týden, pak měsíc, pak rok, pět let.. pak celé mládí a celý život...

Proč asi pořád nemáte zdravou postavu, proč třeba nemáte vztah takový, jaký byste chtěli mít? Co škola nebo kariéra? Co přátelé? Co vaše radost do života? Můžete skutečně říct, že jste šťastní se svou pozicí v životě? Že jste motivovaní? Že děláte v životě opravdu to, co vás baví?

To jsou docela odvážné otázky.. Problém je, že vybudovat si obecně šťastný život vyžaduje dost úsilí, utrpení a práce. To ovšem mozek nehodlá podstoupit, když má vždy po ruce jednoduché řešení, jednoduchou záplatu na všechny problémy.. Útěk od reality...

### Co s tím?

Možná bych to mohl zakončit jako každou esej ve škole slovy "je to opravdu zajímavé téma, má to pro a proti a vlastně je těžké z toho vyvodit jednotný závěr". Zkusím to ale udělat trochu jinak :D

Co teda s tím? No, jak už jsem psal minule, a nebude se vám to líbit, nejradikálnější a i jediná možnost je omezit TV/sociální sítě/YouTube/hry nebo jakékoliv jiné formy závislosti, na které váš mozek přijde.

Pro každého to je něco jiného. Možná zas tak nedokážete pochopit, jak někdo může být závislý na hrách nebo třeba na Netflixu nebo YouTubu.. Každý má jinou závislost, každý je jiný.

Jestli s tím chcete něco dělat (což velice doporučuju :D), přijděte na to, co je vaše největší závislost, sepište na papír všechny důvody, proč se váš mozek přichycuje zrovna na tuto závislost. Napište taky jakým způsobem to ovlivňuje váš život a co byste mohli místo toho dělat jiného.. Před jakými problémy třeba utíkáte (jestli to je zdrovna váš důvod proč závislačíte)..

Dejte si od té závislosti pauzu. Minimálně na týden, pak na dva, na měsíc.. Nemusíte přestat navždy (často to ani není reálné), jen je třeba ze začátku odtrhnout ten mozek od zdroje závislosti.. Pak se můžete zase vrátit a závislačit v _rozumném množství_ (to je třeba 0-4h týdně!). Jen berte na vědomí, že je docela těžké do toho zase nespadnout.

V dnešní době je všechno neskutečně uspěchané, lidi jsou tvrdohlaví a psychické zdraví se neřeší zdaleka natolik, jak by se řešit mělo..

Dejte si prosím chvilku pauzu od vašich závislostí, udělejte to pro sebe.. Bude to těžké, ale v průběhu toho třeba zjistíte, že je vlastně _reálný_ život fajn a že není třeba od něj útíkat a že je lepší žít :)

### Odkazy:

Nemám čas vypisovat odkazy, dělám progtest. Jestli chcete, můžete si vygooglit nějaké informace o tom, jak přestat závislačit nebo o tom, jak se skutečně internet (apod.) klasifikují jako závislosti a jaké hezké nemoci z toho vznikají :)
